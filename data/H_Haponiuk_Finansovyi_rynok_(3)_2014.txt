<id>H</id>
<author_surname>Гапонюк</author_surname>
<author_name>М. А.</author_name>
<title>Фінансовий ринок</title>
<publ_in></publ_in>
<url></url>
<publ_part></publ_part>
<publ_place>Київ</publ_place>
<publisher>КНЕУ</publisher>
<year>2014</year>
<pages>16-17</pages>
<length>646</length>
<alt_orth>0</alt_orth>
<errors></errors>
<comments></comments>
<body><i>Функція ціноутворення</i> надзвичайно важлива у ринковій економіці, оскільки розподіл та обмін усіх ресурсів суспільства здійснюється на основі попиту та пропозиції на ці ресурси, в основі чого лежить їхня ціна. Ціна ж грошового капіталу, яка фіксується на фінансовому ринку, дає можливість відображати ціни та цінові пропорції між рештою товарів в економіці. Ціна грошового капіталу не є довільною величиною, вона залежить від низки чинників. На фінансовому ринку ціна грошового капіталу формується шляхом зіставлень попиту та пропозицій на капітал і віддзеркалює рівень дохідності інвестицій та їхню ризикованість. Зокрема, на ціну капіталу впливають очікувана дохідність за інвестиціями грошового капіталу, тривалість обігу грошового капіталу, а також різні ризики, що супроводжують рух грошового капіталу.
<i>Функція ціноутворення полягає в тому, що на фінансовому ринку в процесі операцій купівлі-продажу капіталу визначають ціну капіталу та інструментів фінансового ринку (цінних паперів).</i> Фінансові інструменти, які є юридично оформленими фінансовими документами і містять інформацію про мінову вартість капіталу та операції з ним, можуть обертатися на ринку, виконуючи роль активу-посередника, і мати ціну. Такі фінансові інструменти є цінними паперами. Вони підвищують ліквідність та ефективність фінансового ринку.
Рівень розвитку фінансового ринку та його функціональність значною мірою залежать від стану економіки, в межах якої він функціонує. Але існує і зворотний зв’язок: організованість фінансового ринку країни та його відповідність найкращим світовим зразкам є вагомою запорукою економічного зростання такої країни. У результаті виконання своїх функцій фінансовий ринок підвищує ефективність обмінно-розподільних процесів у суспільстві, сприяє зростанню виробництва та економіки загалом.
Слід зазначити, що на фінансовому ринку здійснюється низка фінансових послуг, що в сукупності формують ринок фінансових послуг. <i>Серед функцій ринку фінансових послуг є розрахункова функція</i>, що полягає у здійсненні розрахунків за різноманітні товари та послуги, в тому числі за здійснення операцій з грошовим капіталом. Послуги за розрахунків надаються на ринку банківських послуг. <i>До функцій ринку фінансових послуг належить також функція мінімізації ризиків капіталу</i>, що полягає в наданні спеціальних послуг, які дозволяють мінімізувати ризики, пов’язані з рухом капіталу. До таких послуг належать послуги зі здійснення операцій хеджу (англ. <foreign>hedge</foreign>), котрі допомагають мінімізувати ризики суб’єктів господарювання, пов’язані зі зміною ціни валюти, в якій оцінюється капітал чи фінансовий інструмент.
<b>1.2. Фінансовий ринок та кругообіг капіталу в економіці 
Кругообіг капіталу в економіці</b>
Практика свідчить, що капітал є ресурсом, обмеженим у просторі та часі, тому кругообіг капіталу в економіці та місце фінансового ринку в цьому процесі необхідно розглядати в контексті часової та просторової обмеженості капіталу. Саме такий підхід допомагає глибше зрозуміти характерні особливості фінансового ринку та показати його значення у забезпеченні учасниками економічних відносин ефективності (оптимальності) розподілу, обміну та споживання капіталу. 
У всіх економічних агентів (суб’єктів господарювання) — домашніх господарств, корпорацій фінансового та нефінансового секторів, держави — обсяг капіталу, якими вони можуть розпоряджатися впродовж певного періоду, обмежений. Надлишок або дефіцит капіталу у того чи іншого економічного агента, відповідно, спонукає його до пошуку можливостей вигідно інвестувати такий капітал або до пошуку додаткових джерел капіталу. Дефіцит капіталу в одних суб’єктів господарювання та відносний тимчасовий надлишок їх у інших є об’єктивною основою для купівлі-продажу капіталу на фінансовому ринку.
<i>Кругообіг ресурсів капіталу</i> в контексті функціонування фінансового ринку являє собою купівлю-продаж капіталу з метою збільшення його вартості. На рис. 1.3 подано схему кругообігу капіталу в ринковій економіці. Схема демонструє, що економічні агенти частину свого капіталу надають у тимчасове користування або продають у власність іншим суб’єктам господарювання. Тут вони виступають у ролі інвесторів. На схемі такий переданий у тимчасове користування або у власність капітал показано як фінансові <i>активи</i>, оскільки інвестори очікують, що завдяки періодичним доходам (відсотки, дивіденди) та приросту ринкової вартості капіталу вартість їхніх активів зростатиме. 
Згідно з Міжнародними стандартами фінансової звітності (<foreign>International Financial Reporting Standards, IFRS</foreign>) до фінансових активів (<foreign>financial asset</foreign>) належать активи, які є:
• грошовими коштами;
• інструментом власного капіталу іншого суб’єкта господарювання;
• контрактним правом отримувати фінансові активи від іншого суб’єкта господарювання або обмінювати з ним фінансові інструменти;
• контрактом, розрахунки за яким здійснюються інструментами власного капіталу.
Суб’єкти господарювання, які пропонують свій капітал в користування за певну плату або продають у власність іншим суб’єктам господарювання з метою збільшення вартості своїх активів, називаються <i>інвесторами</i>. </body>