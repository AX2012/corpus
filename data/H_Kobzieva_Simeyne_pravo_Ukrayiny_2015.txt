<id>H</id>
<author_surname_1>Кобзєва</author_surname_1>
<author_name_1>Т. А.</author_name_1>
<author_surname_2>Шапіро</author_surname_2>
<author_name_2>В. С.</author_name_2>
<title>Сімейне право України</title>
<publ_in></publ_in>
<url></url>
<publ_part></publ_part>
<publ_place>Суми</publ_place>
<publisher>Сумський державний університет</publisher>
<year>2015</year>
<pages>16-22</pages>
<length>2252</length>
<alt_orth>0</alt_orth>
<errors></errors>
<comments></comments>
<body><b>4. Договір та звичаї як джерела сімейно-правових норм</b>
Результатом сучасної реформи сімейного законодавства України є збільшення диспозитивних норм, які надають можливість учасникам сімейних відносин самостійно визначати зміст своїх правовідносин за допомогою шлюбних, аліментних або інших угод. Визнається, що імперативно-дозвільний метод регулювання сімейних відносин поступився диспозитивному регулюванню, а це зайвий раз підкреслило зближення сімейного і цивільного права. При цьому з цим погодитися можна лише частково: дійсно, спостерігається збільшення диспозитивних норм у сучасному сімейному праві, але це не ознака процесу зближення сімейного і цивільного права, а ознака, характерна для галузей приватного права: цивільне право має свій інструмент диспозитивного методу регулювання – цивільно-правовий договір, сімейне право – сімейний договір (деякі із правників називають його подружнім договором), трудове право – трудовий договір.
<b>Юридичний (правовий) звичай</b>  – це правова норма, яка встановилася без втручання публічної влади внаслідок тривалого і регулярного застосування одних і тих самих правил до однорідних випадків життя. Звичаєве право, яке складалося зі звичаїв, було історично першою, найтісніше пов’язаною з життям формою позитивного права. Проте найбільш розвиненими формами все ж вважаються право суддів і право законодавця, на базі яких склалися дві типові системи права: прецедентна система (у вигляді загального права – Велика Британія, США) і законодавча в своїй основі система країн континентальної Європи (у вигляді романо-германського права – права Франції, Німеччини тощо). Звичай, як правило, за сучасних умов не вважається джерелом права. Але в сучасному сімейному праві, як і в цивільному, певний звичай розглядається як джерело права. Відповідно до ст. 11 СК при вирішенні сімейного спору суд, за заявою заінтересованої сторони, може врахувати місцевий звичай, а також звичай національної меншини, до якої належать сторони або одна з них, якщо вони не суперечать вимогам СК України, інших законів та моральним засадам суспільства.
<b>5. Міжнародні договори України в системі сімейного законодавства</b>
Відповідно до Конституції чинні міжнародні договори, згоду на обов’язковість яких дано Верховною Радою України, є частиною національного законодавства України (ст. 9). Це повністю відповідає положенню ч. 1 ст. 17 Закону від 22 грудня 1993 р. «Про міжнародні договори України». На необхідність урахування міжнародних договорів, які не суперечать Конституції, вказує і Пленум Верховного Суду України від 1 листопада 1996 р. «Про застосування Конституції України при здійсненні правосуддя», підкреслюючи, що суд не може застосувати закон, який регулює відносини, що розглядаються, інакше, ніж міжнародний договір.
Частиною національного сімейного законодавства України визнаються багатосторонні міжнародні договори – Конвенції та двосторонні угоди про надання правової допомоги у цивільних та сімейних справах, які укладаються Україною з іншими державами за наявності на це згоди ВРУ.
Серед конвенцій, які на сьогодні ратифіковані ВРУ і мають значення для регулювання сімейних відносин, необхідно вказати на Конвенцію про права дитини від 20 листопада 1989 р., яка була підписана Україною 21 лютого 1990 р., ратифікована ВРУ 27 лютого 1991 р. і набула чинності для України 27 вересня 1991 р.; Конвенцію про захист прав людини і основоположних свобод (Рим, 4 листопада 1950 р.), яка була ратифікована ВРУ 17.07.97 р.; Конвенцію про правову допомогу і правові відносини у цивільних, сімейних та кримінальних справах держав-членів СНД, ратифіковану ВРУ 10 листопада 1994 р. Положення зазначених конвенцій знаходять своє втілення в законодавстві України. Так, ст. 12 Конвенції про захист прав людини та основних свобод «Право на шлюб», відповідно до якої чоловіки та жінки, які досягли шлюбного віку, мають право на шлюб і створення сім’ї згідно з національними законами, що регулюють здійснення цього права, знайшла своє закріплення у ч. 1 ст. 23 СК «Право на шлюб». Стаття 1 Конвенції про права дитини, відповідно до якої дитиною є кожна людська істота до досягнення 18-річного віку, знайшла своє закріплення в ст. 6 СК, згідно з якою правовий статус дитини має особа до досягнення нею повноліття.
<b>Глава 3. Сімейні правовідносини
1.	Поняття та види сімейних правовідносин
Сімейні правовідносини</b> – це суспільні відносини, врегульовані нормами сімейного права.
<b>Сімейні правовідносини</b> – це наслідок застосування до конкретних відносин у сфері шлюбу і сім’ї норм шлюбно-сімейного законодавства.
Для сімейних правовідносин властивими є такі ознаки:
1)	специфічний суб’єктний склад;
2)	тривалий характер;
3)	невідчужуваність прав та обов’язків;
4)	можливість суб’єктів сімейних правовідносин виступати учасниками одразу кількох сімейних правовідносин.
<b>Суб’єктами сімейних правовідносин</b> можуть бути: по-перше, лише фізичні особи; по-друге, лише ті фізичні особи, які перебувають у шлюбі, кровному спорідненні чи відносинах усиновлення.
Сімейний кодекс встановлює такий <b>перелік суб’єктів сімейних правовідносин:</b>
1) подружжя;
2) батьки, діти, усиновлювачі, усиновлені;
3) баба, дід, прабаба, прадід, онуки, правнуки;
4) рідні брати, рідні сестри; мачуха, вітчим, падчерка, пасинок.
<b>Види сімейних правовідносин:</b>
а) правовідносини між членами сім’ї (внутрішні сімейні правовідносини);
б) правовідносини, які визнаються сімейними, хоча вони виникають за межами сім’ї (зовнішні сімейні правовідносини).
<i>Внутрішніми сімейними правовідносинами</i> вважаються ті, що виникають між членами однієї сім’ї, наприклад, відносини між подружжям, батьками та дітьми, які проживають однією сім’єю, пов’язані спільним побутом та взаємними правами та обов’язками.
<i>Зовнішніми</i> можна вважати правовідносини між особами, які складали сім’ю раніше, або взагалі не були членами однієї сім’ї, однак пов’язані такими правами та обов’язками, які за своєю суттю є сімейними. Це аліментні правовідносини колишнього подружжя, правовідносини між дитиною та батьком (матір’ю), із яким дитина разом ніколи не проживала, правовідносини між внуками та бабою, дідом, які не проживають разом, тощо.
Основу сімейних правовідносин складають немайнові особисті відносини. В сімейному праві особисті права не пов’язані з майновими, але вони займають основне місце в усій системі правовідносин.
Сімейні правовідносини виступають як тривалі. Ця особливість визначається метою правовідносин. Так, реєстрація шлюбу має на меті створення сім’ї, існування якої передбачається, в принципі, на весь період життя подружжя; батьківські правовідносини щодо виховання і утримання дітей.
Тривалий характер сімейних правовідносин значною мірою визначається тим, що в їх основі лежать не обмежені часом суспільні відносини споріднення або інші близькі відносини між особами (усиновлення, шлюб).
На вимоги, що випливають із сімейних правовідносин, не поширюється позовна давність, за винятком випадків, зазначених у законі. Ці обставини не можна обмежувати строком, вони за своєю природою призначені до тривалого існування. Сімейно-правові відносини часто виникають як безстрокові, оскільки подружні права і обов’язки продовжуються все життя (крім випадків розірвання шлюбу).
У той час є сімейні відносини, які обмежуються строком, але вони характеризуються певною продовженістю. Наприклад, батьківські права і обов’язки щодо виховання дітей продовжуються до досягнення дитиною 18 років.
Однією з особливостей сімейних правовідносин є те, що суб’єктами цих відносин можуть бути лише громадяни, а не юридичні особи.
Для сімейного права характерна відсутність чисто абсолютних правовідносин. За характером захисту правовідносини можна поділити на три групи.
До першої групи повинні бути включені відносні права, але яким властивий абсолютний характер захисту від посягань з боку всіх інших осіб. Таким є право осіб на виховання дітей, а у випадку, якщо немає батьків, право інших законних представників. Воно вважається відносним, тому що звернене лише до дитини. Щодо інших осіб, це право має абсолютний характер, якщо тільки батьки (інші законні представники) не зловживають цими правами. У той самий час і сама особа, яку виховують, має відносне право на отримання виховання від чітко визначених осіб (батьків чи інших законних представників).
У принципі, це право дитини також має абсолютний характер захисту щодо всіх інших осіб, які не мають права на його виховання.
До другої групи входять абсолютні права з деякими ознаками відносних правовідносин. Мають на увазі права подружжя на їх спільне майно, які є абсолютними, коли справа стосується всіх інших осіб, але мають і відносний характер, коли вони розглядаються як сумісне право власників, з яким нерозривно пов’язані взаємні відносини подружжя, які здійснюють це право.
До третьої групи входять відносні правовідносини, які не мають ознак абсолютної охорони. Тут повинні бути немайнові особисті права, які виникають у подружжя на основі шлюбу і обмежені лише щодо другого з подружжя. До цієї групи входять й аліментні зобов’язання.
<b>2. Підстави виникнення, зміни та припинення сімейних правовідносин</b>
Сімейні правовідносини виникають, змінюються та припиняються внаслідок різноманітних конкретних життєвих обставин. Народження дитини спричиняє появу комплексу прав та обов’язків батьків і дітей. Укладення подружжям договору про взаємне утримання буде підставою зміни аліментних правовідносин, встановлених законом, і виникнення нових правовідносин, визначених договором. Унаслідок позбавлення батьківських прав певні правовідносини між батьками та дітьми припиняються. У зв’язку з тим, що такі обставини тягнуть за собою важливі юридичні наслідки – виникнення, зміну або припинення сімейних правовідносин, – вони називаються юридичними фактами.
<b>Юридичні факти</b> – це такі конкретні життєві обставини, які спричиняють виникнення, зміну або припинення сімейних правовідносин.
<b>Юридичні факти в сімейному праві поділяються на окремі види.
1.</b> Першою є традиційна класифікація юридичних фактів за вольовою ознакою, тобто залежно від ступеня обумовленості настання юридичного факту від волі особи. У зв’язку з цим у сімейному праві юридичні факти поділяються на: а) юридичні дії; б) юридичні події.
<b><i>Юридичні дії</i></b> – це такі юридичні факти, які базуються на волевиявленні учасників сімейних відносин. Дії поділяються на правомірні та неправомірні.
До <i>правомірних</i> належать дії, які відповідають сімейно-правовим нормам і не порушують прав та інтересів учасників сімейних відносин. Правомірні юридичні дії у сімейному праві поділяються на: а) юридичні акти (правочини, адміністративні акти, судові рішення) та б) юридичні вчинки.
<i>Неправомірними</i> визнаються дії, які суперечать нормам сімейного права, порушують права та інтереси учасників сімейних правовідносин (несплата аліментів, незаконне відібрання дитини у батьків, невиконання договору тощо).
<b><i>Юридичні події</i></b> – це такі конкретні життєві обставини, які не залежать від волі учасників сімейних відносин (абсолютні події) або частково залежать від неї (відносні події). У сімейному праві до юридичних подій відносять, наприклад, народження дитини або смерть особи.
<b>2.</b> За юридичними наслідками юридичні факти в сімейному праві поділяються на: а) правоутворюючі; б) правозмінюючі; в) правоприпиняючі. До першого виду належать юридичні факти, які спричиняють виникнення сімейних правовідносин. До правозмінюючих належать юридичні факти, які змінюють сімейні правовідносини, що вже існували. Сімейні правовідносини припиняються також унаслідок настання певних юридичних фактів.
<b>3.</b> За тривалістю юридичні факти в сімейному праві поділяються на: а) одноразові; б) тривалі.
<b>4.</b> За складом юридичні факти в сімейному праві поділяються на: а) прості; б) складні. Простий юридичний факт складається з однієї життєвої обставини, наявності якої достатньо для виникнення, зміни або припинення сімейних правовідносин. Складний юридичний факт передбачає наявність такої юридичної дії або події, яка має низку ознак.
<b>3. Здійснення сімейних прав.
Здійснення сімейних прав</b> – це процес задоволення особою своїх матеріальних та духовних потреб на підставі юридичних можливостей, які вона має. Реалізація сімейних прав може відбуватися фактичними або юридичними способами. Наприклад, члени сім’ї володіють та користуються майном, яке належить їм на праві спільної власності. В цьому випадку вони здійснюють свої майнові права безпосередньо, тобто фактичними способами. У деяких випадках здійснення сімейних прав потребує застосування певних правових механізмів. Так, учасники сімейних правовідносин укладають між собою або з третіми особами різного роду правочини щодо розпорядження своїм майном, представляють інтереси інших членів сім’ї у суді, органах опіки та піклування тощо.
Учасниками багатьох сімейних правовідносин є неповнолітні чи непрацездатні члени сім’ї. Тому законодавство передбачає спеціальні юридичні засоби, спрямовані на забезпечення їх прав та інтересів. Відповідно до ч. 2 і 3 ст. 14 СК якщо дитина або особа, дієздатність якої обмежена, не може самостійно здійснювати свої права, ці права здійснюють батьки, опікун або самі ці особи за допомогою батьків чи піклувальника. Сімейні права недієздатної особи здійснює її опікун.
Особливі правила встановлені для неповнолітніх осіб, які самі є батьками дитини. Хоча неповнолітні батьки мають такі самі права та обов’язки щодо дитини, як і повнолітні батьки, і можуть їх здійснювати самостійно (ч. 1 ст. 156 СК), закон дає додаткові гарантії щодо забезпечення їх прав. Відповідно до ст. 16 СК якщо мати, батько дитини є неповнолітніми, баба, дід дитини з боку того з батьків, хто є неповнолітнім, зобов’язані надавати йому допомогу у здійсненні ним батьківських прав та виконанні батьківських обов’язків.
Учасники сімейних правовідносин здійснюють свої сімейні права вільно, на власний розсуд, не порушуючи при цьому права, свободи та інтереси інших осіб і в першу чергу інших учасників сімейних правовідносин. Особа може не здійснювати свого сімейного права. Таке нездійснення не тягне за собою припинення такого права, воно продовжує існувати в нереалізованому стані. Наприклад, той із подружжя, хто є непрацездатним і потребує матеріальної допомоги, може не звертатися до другого із подружжя з вимогою про надання утримання, хоча і має на це право. Той факт, що особа не реалізує свого права не є підставою для позбавлення її цього права.
Права учасників сімейних відносин можуть бути припинені або обмежені строком. Учасники сімейних правовідносин за власною волею вправі припинити свої права. В першу чергу це стосується тих прав, які мають майновий характер.
<b>4. Виконання сімейних обов’язків</b>
Сімейні права тісно пов’язані із сімейними обов’язками. <b>Суб’єктивний сімейний обов’язок</b> – це вид і міра належної поведінки особи. Свої обов’язки учасники сімейних відносин здійснюють різними шляхами. В більшості випадків – шляхом здійснення активних дій: батьки зобов’язані виховувати та утримувати свою дитину; один із подружжя за певних умов зобов’язаний надати утримання другому з подружжя; патронатний вихователь зобов’язаний забезпечити дитину житлом, одягом, харчуванням та створити їй умови для навчання та розвитку. Усе це приклади активного виконання особами своїх сімейних обов’язків. У деяких випадках виконання сімейних обов’язків, навпаки, полягає в утриманні від активних дій. Наприклад, опікун не має права перешкоджати спілкуванню дитини з її батьками та іншими родичами; той із батьків, із яким проживає дитина, не вправі чинити перешкоди тому з батьків, хто проживає окремо, у вихованні дитини тощо. Таким чином, саме нездійснення активних дій у цих випадках буде означати правомірну поведінку особи і, як наслідок, здійснення нею свого сімейного обов’язку.
Учасники сімейних відносин здійснюють свої обов’язки особисто, оскільки вони є такими, що тісно пов’язані з особою і не можуть бути перекладені на іншу особу (ч. 1 ст. 15 СК). Відповідно до ч. 2 ст. 15 СК України якщо особа визнана недієздатною, її сімейний обов’язок особистого немайнового характеру припиняється. Це правило стосується дієздатних учасників сімейних відносин – батьків, усиновлювачів, опікунів, патронатних вихователів тощо. У разі визнання такої особи недієздатною вона не може виконувати своїх обов’язків немайнового характеру – виховувати дитину, представляти та захищати її права та інше.
Схожі наслідки виникають і в тому разі, якщо особа не визнана в судовому порядку недієздатною, але в результаті психічного розладу, тяжкої хвороби або з іншої поважної причини не може виконувати сімейного обов’язку. Така особа не визнається такою, що ухиляється від виконання свого обов’язку і таким чином звільняється від застосування наслідків примусового характеру (частини 3 та 4 ст. 15 СК).
</body>