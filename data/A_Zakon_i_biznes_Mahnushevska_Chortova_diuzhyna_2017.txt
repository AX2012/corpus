<id>A</id>
<author_surname>Магнушевська</author_surname>
<author_name>Ксенія</author_name>
<title>Чортова дюжина для апеляції, або Три причини, чому володарі мантій не хочуть у відрядження</title>
<publ_in>Закон і Бізнес</publ_in>
<url>http://zib.com.ua/ua/129689-tri_prichini_chomu_suddi_ne_hochut_u_vidryadzhennya_do_apely.html</url>
<publ_part></publ_part>
<publ_place>Київ</publ_place>
<publisher></publisher>
<year>2017</year>
<pages></pages>
<length>764</length>
<alt_orth>0</alt_orth>
<errors></errors>
<comments></comments>
<body><b>Вища кваліфікаційна комісія суддів надала «квитки» на дорогу в храми Феміди, де нікому розглядати справи або законники не можуть упоратися з надмірним навантаженням, майже 50 володарям мантій. Ось тільки знайти охочих на відкомандирування в Апеляційний суд Сумської області ВККС ще не вдалося.
Пролог: двічі проігнорували</b>
Поки всі переймалися проблемою нестачі володарів мантій у місцевих судах, кадровий голод непомітно підкрався й до апеляційної інстанції. Так, у червні комісія вперше запропонувала служителям Феміди подавати заяви на відрядження до Апеляційного суду Сумської області. Адже відповідно до статистичних даних за І квартал 2017 р. в установі працює менше ніж 1/3 від штатної чисельності суддів. Тож АССО займає останню сходинку в рейтингу за заповненістю
штату (див. таблицю).
Державна судова адміністрація порахувала, що до інституції варто тимчасово перевести 13 «апеляційників». Саме така кількість помічників розвантажить колег на Сумщині.
Проте з першого разу ніхто з представників інших апеляційних судів не наважився погодитися на відрядження. Тому в липні «кваліфікаційники» знову внесли до порядку денного засідання питання щодо необхідності відрядження суддів до АССО. І знову невдача: відкомандирування нікого не привабило. На думку експертів, марно сподіватися на те, що в АССО буде тимчасово переведений хоча б один законник. І на це є кілька причин.
<b>Причина №1: суддів усім не вистачає</b>
По-перше, сьогодні чи не в усіх апеляційних загальних судах виникла складна кадрова ситуація. Припустимо, когось із представників другої інстанції відкомандирують до іншої інституції. Як наслідок, може різко збільшитися навантаження колег в його рідній установі.
За таких умов ВККС у жодному разі не погодиться відправити такого служителя Феміди на допомогу іншим «апеляційникам». Бо робити це їм фактично забороняє одне з положень Порядку відрядження судді до іншого суду того самого рівня і спеціалізації (як тимчасового переведення).
<b>Причина №2: зі столиці — ні ногою</b>
По-друге, не всі володарі мантій готові залишити насиджене місце й поїхати служити Феміді за не одну сотню кілометрів від дому. Адже теоретично виручити колег із Сумського регіону могли б представники Апеляційного суду Київської області. Так, згідно зі згаданими статистичними даними в установі працює 70,3% від штатної чисельності суддів. Середня кількість розглянутих одним володарем мантії справ — 68. Начебто й навантаження не таке велике. Тому судді АСКО могли б прийти на допомогу.
Втім, імовірність того, що хтось із них захоче поїхати зі столиці в Суми, майже нульова. Крім того, відповідно до статистичних відомостей відсоток розгляду справ в АСКО — один із найнижчих серед усіх апеляційних загальних судів (88,8% від тих, що перебували в провадженні). Вочевидь, і в цій установі виникають проблеми зі слуханням справ.
Можливо, навчити швидко вести провадження представників АССО могли б і колеги з Апеляційного суду м.Києва. Адже аналіз роботи останнього в січні — березні поточного року показав: за цей період у середньому один законник упорався з 214 справами (при цьому відсоток розгляду в установі кращий, ніж в АСКО, — 96,4). Однак і ці столичні «апеляційники» не виявили бажання півроку попрацювати в Сумах.
<b>Причина №3: реформаторські несподіванки</b>
Ще однією з причин, чому володарі мантій не поспішають у відрядження до інших установ, є очікування змін. Так, у багатьох «апеляційників» є стаж, необхідний для виходу у відставку. Подейкують, якщо парламентарі погодять пенсійні зміни в тому вигляді, в якому вони були прийняті в першому читанні, суддівські лави значно порідшають. Тому деякі «апеляційники» не ризикують у часи проведення реформи вдаватися до мандрівок.
Крім того, є служителі Феміди, котрі чекають хоч якоїсь інформації про те, коли та як відбудеться формування апеляційних округів. Ні для кого не є таємницею, що, швидше за все, кількість апеляційних судів буде зменшена. Тому, на думку експертів, нині законники не ризикують далеко й надовго відлучатися, бо може статися так, що після відрядження вже не буде куди повертатися…
Деякі фахівці знайшли вихід із ситуації та запропонували: відкомандировувати потрібно представників… місцевих судів, наприклад зі щонайменше 10-річним стажем роботи. Втім, річ у тому, що згідно з ст.55 закону «Про судоустрій і статус суддів» володарі мантій не мають права перестрибувати через інстанцію.
Водночас інші експерти вважають, що чи не єдина надія «апеляційників» на порятунок від надмірного навантаження — прихід новачків, які переможуть у конкурсі на зайняття вакансій в тих чи інших судах другого рівня. Утім, скептики радять найближчим часом не чекати «кадрового дива». Бо, як показує досвід проведення змагань за червоні мантії, конкурсна процедура може тривати занадто довго. І не виключено, що на час її закінчення ситуація значно погіршиться.
<b>Замість епілогу</b>
Нині відкритою для відкомандирування залишається майже сотня крісел у місцевих судах. Ще 13 відряджених чекає АССО. Реформатори покладали великі сподівання на інститут тимчасового переведення: мовляв, завдяки йому можна буде швидко допомогти володарям мантій, які стикнулися з проблемою надмірного навантаження. Однак операція під назвою «Кадровий бліцкриг» із самого початку була приречена на поразку, оскільки відбувається вона за несприятливих «погодних умов» у судовій системі, коли чи не в кожному храмі Феміди не вистачає персоналу.</body>