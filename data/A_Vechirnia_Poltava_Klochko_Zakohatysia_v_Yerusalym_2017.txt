<id>A</id>
<author_surname>Клочко</author_surname>
<author_name>Оксана</author_name>
<title>Закохатися в Єрусалим</title>
<publ_in>Вечірня Полтава</publ_in>
<url>http://vechirka.pl.ua/kulturadozvillya/1506606731</url>
<publ_part></publ_part>
<publ_place>Полтава</publ_place>
<publisher></publisher>
<year>2017</year>
<pages></pages>
<length>292</length>
<alt_orth>0</alt_orth>
<errors></errors>
<comments></comments>
<body>Саме це пропонують зробити відвідувачам автори фотовиставки «Єрусалим. Молодість Вічного Міста», що триває нині в Полтавській галереї мистецтв. Другий секретар Посольства Держави Ізраїль в Україні, директор Ізраїльського культурного центру в місті Харкові Аліса Лідерман розповідає, що Єрусалим — це місто, яке не може залишити байдужим нікого. Є лише два варіанти взаємин із ним — людина або не зрозуміє Єрусалима, або ж закохається в нього назавжди. Мабуть, вона права, адже відчуття закоханості виникає вже на етапі перегляду фотографій, представлених на виставці.
Переважна більшість робіт зроблена фотографами-репатріантами, котрі не живуть у Єрусалимі постійно, а відвідують його час від часу. Можливо, цей факт дозволяє їм бачити особливі нюанси міста і характерів його жителів.

Нам, відвідувачам виставки, залишається лише повірити авторам і насолодитися людьми, архітектурою і відчуттями, які кожен із них передає на своїх фото. Це такий калейдоскоп почуттів і емоцій, який марно описувати словами. Треба іти, дивитися і переживати самому. Фото не просто красиві й цікаві, але й дивовижно подані. Аліса Лідерман розповіла, що вони, коли готували цю експозицію, не хотіли просто надрукувати фото. Шукали спосіб, як зробити це, щоб максимально передати відчуття Вічного Міста. І знайшли! Роботи надрукували на папері, покритому фольгою, і влучили в ціль. Ця техніка, здається, спеціально була створена для того, аби передати особливе відчуття від ізраїльського сонця, яке щедро заливає своїм світлом єрусалимські вулички і по-особливому грає на обличчях людей. «Ці переливи передають атмосферу Єрусалима», — говорить Аліса.
19 вересня відбувся День Ізраїлю у Полтаві. Відкриваючи в його рамках фотовиставку «Єрусалим. Молодість Вічного Міста», Аліса Лідерман особливо подякувала за сприяння в її проведенні директору Полтавського художнього музею (Галереї мистецтв) імені Миколи Ярошенка Ользі Курчаковій та ініціатору виставки — відомій полтавській теле- і радіоведучій, а також доброму другу Ізраїльського культурного центру в Харкові Олені Никифоренко. А також трохи занурила присутніх в історію й сьогодення Ізраїлю.</body>