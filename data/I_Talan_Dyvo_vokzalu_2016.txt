<id>I</id>
<author_surname>Талан</author_surname>
<author_name>Світлана</author_name>
<title>Диво вокзалу</title>
<publ_in>Залізниці, потяги, вокзали</publ_in>
<url></url> 
<publ_part></publ_part>
<publ_place>Київ</publ_place>
<publisher>Видавнича група КМ-БУКС</publisher>
<year>2016</year> 
<pages>94–98</pages> 
<length>956</length>
<alt_orth>0</alt_orth>
<errors>переключала — перемикала</errors>
<comments></comments>
<body> 
Я з батьками жила у невеличкій кімнаті гуртожитку поблизу залізничного вокзалу. Скільки себе пам’ятаю, лягала спати і прокидалася під цокання коліс вагонів по рейках та гудків потягів. Ці звуки ввійшли у моє дитяче життя і були завжди поруч, навіть тоді, коли я прокидалася вночі. В дитинстві мені подобалося засинати під монотонне «тух-тух, тух-тух», яке заколисувало. Можливо, я б воліла засинати під мамину колискову, але їй було не до мене. Вона працювала за себе і батька, який весь час чомусь шукав роботу, знаходив, швидко її втрачав, а потім знервований частенько зривав злість за свої життєві невдачі на мені та мамі. У такі дні я йшла на вокзал. Вокзальне приміщення невеличкого міста не вражало розмірами, цікавим стилем чи архітектурою, але мене це анітрохи не обходило. Я заходила у залу очікування, знаходила вільне сидіння і уявляла, що чекаю на свій потяг. Час від часу з удаваною цікавістю поглядала на настінний годинник і тяжко зітхала, мовляв, як довго тягнеться час очікування. Така вигадана мною гра мені дуже подобалася, але довго тривати не могла. Хтось із пасажирів або черговий по вокзалу міліціянт мали погану звичку звертати увагу на самотню дівчинку, поруч із якою не було дорослих, і запитували, де мої батьки. Я не була брехухою по життю, але фантазія у мене була добра, і я їм відповідала, що мама пішла у туалет і веліла мені тут її чекати. Так я отримувала можливість виграти трохи часу і непомітно вислизнути на перон. А скільки там можна було побачити цікавого! Мені подобалося чути, як у гучномовцю вокзалу спочатку щось тріщало, потім завченим нудним голосом диспетчер сповіщала про прибуття потяга. Розібрати, що вона сказала крізь шум і тріск у динаміках було складно, але останнє «Будьте обережні!» я чітко розуміла. Одразу у моїй душі наростало збудження. Ще мить — і я чула гудок потяга, бачила невеличку хмаринку над локомотивом і з якимось піднесенням і радістю проводжала очима кожен вагон. Товарний потяг проносився повз мене з шаленою швидкістю, а я рахувала вагони: «Один, два, три, чотири...» — і дуже нервувала, коли збивалась із рахунку. Для мене кожен потяг мав своє обличчя і настрій. Одні з них «тух-тух» видавали веселе, інші — стомлено тягли вагони і важко зітхали. Ще цікавіше було, коли на перон прибував пасажирський потяг. Я спостерігала, як із зали очікування виходили пасажири. Вони завжди чомусь тягли за собою візочки із валізами, горбилися під вагою важкулезних наплічників і надривалися, несучи великі сумки. Моя дитяча уява малювала, що там може бути таке цінне, щоб обов’язково треба з собою брати у дорогу, і не могла дійти до остаточного висновку. Скільки я не намагалася зрозуміти, навіщо дорослі з собою беруть стільки речей, так і не зрозуміла. Іноді на мене пасажири кидали погляди з-під лоба і тягли ближче до себе стокілограмові валізи.
— Дивні люди, — думала я, відходячи від них подалі, — невже вони не розуміють, що я не те що вкрасти такі сумки, навіть зрушити з місця їх не зможу?
Я переключала увагу на закоханих. Вони часто цілувалися на пероні перед розлученням і не соромилися сторонніх. Непомітно ставши поруч, я придивлялася, як вони цілуються, щоб порівняти, так як у кінофільмах чи ні. І тут мені було багато чого незрозумілого, наприклад, чому вони так багато цілуються, якщо незабаром знову зустрінуться? Можна було б по поверненню вдома цілуватися до схочу, а не при всіх на пероні.
Але найбільшою загадкою для мене було те, чому люди так часто плачуть на вокзалі, коли когось проводжають? Це ж так цікаво: сідаєш у потяг, складаєш свої непідйомні валізи під сидіння, розкладаєш постіль, замовляєш чай і дивишся у вікно, споглядаючи нові місця. Я по доброму заздрила пасажирам і мріяла про той час, коли стану дорослою і ось так сяду у потяг і помандрую ним далеко-далеко... Якщо навіть не буде до кого їхати у гості, то пощу просто так, але щоб дорога була довгою і їхати можна було і вдень, і вночі, аж поки не набридне. Одне я знала напевно: ніколи не буду тягати за собою важкі валізи. А ще, спостерігаючи за поцілунками закоханих, я мріяла про перший поцілунок, який має бути саме тут, на пероні, але цю думку я тримала у великому секреті.
Взагалі, вокзал для мене був якщо не центром мого дитячого Всесвіту, то місцем, де мало відбутися щось фантастичне, казкове, неочікуване і приємне. Йшли роки, а ніякого дива на вокзалі не відбулося — все, як завжди: проводжання, зустрічі і товарняки із власними обличчями та різними настроями. Навіть навпаки, все вказувало на те, що ніякого казково дива вже не буде, і я щоразу поверталася у буденність, де та ж сама маленька кімнатка у гуртожитку, яка давила на мене тягарем з усіх боків і навіть зі стелі. Коли я у старших класах сповістила батьків про намір стати провідником у потягах, батько сказав, що для цього треба їхати на навчання до іншого міста, а у них нема коштів. Мама додала, що краще вже навчатися по-домашньому й отримати вищу освіту. Мріялось про те, що перший мій поцілунок із хлопцем буде на пероні, а вийшло так, що мене поцілував однокласник Мишко за рогом школи. Життя вносило корективи, не питаючи на те дозволу у моїх мрій.
Я вступила до місцевого вишу і перші півроку навчання відібрали часи відвідин вокзалу. У нечасті вільні хвилини я знову, як у дитинстві, поспішала на вокзал. Навіть не знаю чому, але він притягував до себе якоюсь невідомою магічною силою. Я дорослішала, але продовжувала чекати від вокзалу якогось дива. Поруч зі мною майже завжди був Мишко — добряк у круглих окулярах, який був закоханий у мене по самі свої лопушисті вуха. На жаль, я в ньому бачила лише друга, надійного і милого і ні крихти чогось більшого. Мені було шкода Мишка, який дивився на мене закоханими очима, ніби перед ним була не звичайна дивакувата дівчина, яка понад усе любить вокзал і потяги, а якесь неземне божество. Іноді ми разом із Мишком ходили зустрічати і проводжати потяги, і я була вдячна йому за порозуміння.
</body>
